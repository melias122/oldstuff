Stvorenie sveta
1  Na počiatku stvoril Boh nebo a zem.   2  Zem bola pustá a prázdna, tma bola nad prahlbinou a Boží duch sa vznášal nad vodami.   3  Boh povedal: Nech je svetlo. A bolo svetlo.   4  Boh videl, že svetlo je dobré, a oddelil svetlo od tmy.   5  Boh nazval svetlo dňom a tmu nazval nocou. Bol večer, bolo ráno, prvý deň.   6  Boh povedal: Nech je obloha uprostred vôd a nech oddeľuje vody od vôd.   7  Boh utvoril oblohu a oddelil vody pod oblohou od vôd nad oblohou. Tak sa aj stalo.   8  Boh nazval oblohu nebom. Bol večer a bolo ráno, druhý deň.   9  Boh povedal: Nech sa vody, ktoré sú pod nebom, nahromadia na jedno miesto a nech sa ukáže pevnina. Tak sa aj stalo.   10  Boh nazval pevninu zemou a nahromadené vody nazval morom. Boh videl, že je to dobré.   11  Boh povedal: Nech zem vydá sviežu zeleň, semenné rastliny a ovocné stromy, ktoré rodia na zemi ovocie so semenom svojho druhu. Tak sa aj stalo.   12  Zem vydala sviežu zeleň, semenné rastliny svojho druhu a ovocné stromy so semenom svojho druhu. Boh videl, že je to dobré.   13  Bol večer a bolo ráno, tretí deň.   14  Boh povedal: Nech sú svetlá na nebeskej oblohe, aby oddeľovali deň od noci a označovali obdobia, dni a roky.   15  Nech svietia na nebeskej oblohe a osvetľujú zem. Tak sa aj stalo.   16  Boh utvoril dve veľké svetlá: väčšie, aby vládlo dňu, a menšie, aby vládlo noci; urobil aj hviezdy.   17  Boh ich umiestnil na nebeskej oblohe, aby svietili na zem,   18  aby vládli vo dne i v noci a oddeľovali svetlo od tmy. Boh videl, že je to dobré.   19  Bol večer a bolo ráno, štvrtý deň.   20  Boh povedal: Nech sa hmýria vody živými tvormi a vtáky nech lietajú nad zemou pod nebeskou oblohou.   21  Boh stvoril veľké morské zvieratá a všetky živé tvory, ktorými sa hmýria vody, a všetky druhy okrídlených vtákov. Boh videl, že je to dobré.   22  Boh ich požehnal a povedal: Ploďte sa a množte sa a naplňte vodu v moriach; vtáctvo nech sa množí na zemi!   23  Bol večer a bolo ráno, piaty deň.   24  Boh povedal: Nech vydá zem rôzne druhy živých tvorov: dobytok, plazy a divú zver. Tak sa aj stalo.   25  Boh utvoril rôzne druhy divej zveri, dobytka a plazov. Boh videl, že je to dobré.   26  Boh povedal: Utvorme človeka na svoj obraz, na svoju podobu. Nech ľudia vládnu nad morskými rybami, nebeským vtáctvom, dobytkom, nad celou zemou a nad všetkými plazmi, čo sa hýbu po zemi.   27  Boh stvoril človeka na svoj obraz; na Boží obraz ho stvoril. Stvoril ich ako muža a ženu.   28  Boh ich požehnal a povedal im: Ploďte sa a množte sa, naplňte zem a podmaňte si ju! Panujte nad morskými rybami, nad nebeským vtáctvom a nad všetkou zverou, čo sa pohybuje na zemi!   29  Potom Boh povedal: Dal som vám všetky semenné rastliny na zemi a všetky stromy, prinášajúce ovocie, v ktorom je semeno, aby vám boli pokrmom.   30  No všetkým suchozemským živočíchom, všetkému nebeskému vtáctvu a všetkému živému tvorstvu, čo sa pohybuje po zemi, dávam za potravu všetky zelené byliny. Tak sa aj stalo.   31  Boh videl, že všetko, čo utvoril, bolo veľmi dobré. Bol večer a bolo ráno, šiesty deň.  

Takto boli dokončené nebesia, zem i všetky ich zástupy.   2  Siedmeho dňa Boh dokončil svoje dielo, ktoré konal, a siedmy deň si Boh odpočinul od všetkého, čo utvoril.   3  Boh požehnal siedmy deň a posvätil ho, lebo v ten deň Boh prestal vykonávať celé svoje stvoriteľské dielo, ktoré utvoril.   4  Takto sa udialo stvorenie neba a zeme. 4b Keď Hospodin, Boh, utvoril zem i nebo,   5  ešte nebol na zemi nijaký poľný ker a nerástla nijaká poľná bylina, lebo Hospodin Boh nezoslal na zem dážď a nebolo ani človeka, ktorý by obrábal zem.   6  Spodná voda však vyvierala zo zeme a zavlažovala celý zemský povrch.   7  Vtedy Hospodin Boh stvárnil človeka, prach zo zeme, a vdýchol mu do nozdier dych života. Tak sa stal človek živou bytosťou.  
Záhrada v Edene
8  Hospodin Boh vysadil záhradu v Edene na východe a postavil do nej človeka, ktorého stvárnil.   9  Hospodin Boh dal vyrásť zo zeme stromom všetkých druhov, na pohľad lákavým a na jedenie chutným. Uprostred záhrady dal vyrásť stromu života a stromu poznania dobra a zla.   10  Z Edenu vytekala rieka, aby zavlažovala záhradu. Odtiaľ sa rozdeľovala na štyri hlavné toky.   11  Meno prvého je Pišón; ten obteká celú krajinu Chavila, kde sa vyskytuje zlato.   12  Zlato tej krajiny je rýdze. Tam sa nachádza bdéliová živica a ónyxový kameň.   13  Meno druhej rieky je Gichón. Tá obteká celú krajinu Kúš.   14  Meno tretej rieky je Tigris {Hebr. Chiddekel.}. Tá tečie na východ od Asýrie. Štvrtou riekou je Eufrat {Hebr. Perát.}.   15  Hospodin Boh vzal človeka a umiestnil ho v záhrade Eden, aby ju obrábal a strážil.   16  Hospodin Boh prikázal človekovi: Môžeš jesť zo všetkých stromov záhrady,   17  ale nejedz zo stromu poznania dobra a zla, lebo v deň, v ktorom by si z neho jedol, určite zomrieš.  
Stvorenie ženy
18  Potom Hospodin Boh povedal: Nie je dobré človekovi byť samému. Urobím mu pomoc, ktorá mu bude rovnocenná.   19  Keď Hospodin Boh stvárnil z hliny všetku poľnú zver a všetko nebeské vtáctvo, priviedol ich k človekovi, aby videl, ako ich pomenuje. Ako človek pomenoval každú živú bytosť, tak sa volá.   20  Človek dal mená všetkému dobytku, všetkým nebeským vtákom a všetkým poľným zvieratám, ale rovnocennú pomoc nenašiel.   21  Hospodin Boh dopustil na človeka tvrdý spánok, takže zaspal. Vybral mu jedno z rebier a miesto uzavrel mäsom.   22  Z rebra, ktoré vybral Hospodin Boh človekovi, utvoril ženu a priviedol ju k nemu.   23  Tu človek zvolal: Toto je konečne kosť z mojich kostí a telo z môjho tela! Bude sa volať mužena, lebo bola vzatá z muža!   24  Preto muž opustí svojho otca i matku a prilipne k svojej žene a budú jedno telo.   25  Obaja, človek i jeho žena, boli nahí, no jeden pred druhým sa nehanbili.  

 Had bol najľstivejší zo všetkých poľných zvierat, ktoré utvoril Hospodin Boh. Povedal žene: Naozaj vám Boh zakázal jesť zo všetkých stromov záhrady?   2  Žena mu odpovedala: Ovocie zo stromov v záhrade jesť smieme,   3  ale o ovocí stromu, ktorý je uprostred záhrady, Boh povedal: Nejedzte z neho, nedotknite sa ho, aby ste nezomreli.   4  No had žene povedal: Nie, určite nezomriete!   5  Boh totiž vie, že v deň, keď budete z neho jesť, otvoria sa vám oči a budete ako Boh, budete poznať dobro i zlo.   6  Žena videla, že by bolo dobre jesť zo stromu, lebo strom je na pohľad lákavý a na získanie múdrosti vábivý. Vzala z jeho ovocia, jedla, potom dala aj svojmu mužovi, ktorý bol s ňou, a jedol aj on.   7  Obom sa otvorili oči a spoznali, že sú nahí. Splietli figové listy a urobili si zástery.   8  Keď počuli hlas Hospodina Boha, ktorý sa prechádzal po záhrade za popoludňajšieho vánku, ukryl sa človek i jeho žena pred Hospodinom Bohom medzi stromy záhrady.   9  Hospodin Boh zavolal na človeka a opýtal sa ho: Kde si?   10  On odpovedal: Počul som tvoj hlas v záhrade, zľakol som sa, pretože som nahý, a tak som sa skryl.   11  Potom sa ho spýtal: Kto ti povedal, že si nahý? Nejedol si azda zo stromu, z ktorého som ti zakázal jesť?   12  Človek odvetil: Žena, ktorú si mi dal, aby bola so mnou, dala mi z toho stromu, tak som jedol.   13  Nato povedal Hospodin Boh žene: Čo si to urobila? Ona odpovedala: Had ma naviedol, tak som jedla.  
Trest a milosť
14  Hospodin Boh povedal hadovi: Pretože si to urobil, budeš prekliaty, vyvrhnutý spomedzi všetkého dobytka a všetkých divých zvierat. Budeš sa plaziť po bruchu a hltať prach po všetky dni svojho života.   15  Nepriateľstvo ustanovujem medzi tebou a ženou, medzi tvojím potomstvom a jej potomstvom; ono ti rozšliape hlavu, ty mu však zraníš pätu!   16  Žene povedal: Rozmnožím tvoje trápenie v tehotenstve, v bolestiach budeš rodiť deti. Budeš túžiť po svojom mužovi, ale on bude vládnuť nad tebou.   17  Mužovi povedal: Pretože si poslúchol hlas svojej ženy a jedol si zo stromu, z ktorého som ti zakázal jesť, nech je pre teba prekliata pôda. S námahou sa z nej budeš živiť po všetky dni svojho života.   18  Tŕnie a bodľačie ti bude rodiť a ty budeš jesť poľné byliny.   19  V pote tváre budeš jesť chlieb, kým sa nevrátiš do zeme, lebo z nej si bol vzatý, veď prach si a do prachu sa vrátiš.   20  Človek dal svojej žene meno Eva, pretože ona bola matkou všetkých živých.   21  Hospodin Boh urobil mužovi a jeho žene kožené šaty a zaodel ich.   22  Potom Hospodin Boh povedal: Hľa, človek sa stal ako jeden z nás: Pozná dobro i zlo. Len aby teraz nesiahol rukou na strom života, nejedol z neho a nežil naveky!   23  Hospodin Boh ho vyhnal zo záhrady Eden, aby obrábal pôdu, z ktorej bol vzatý.   24  Odohnal človeka a na východ od záhrady Eden postavil cherubov a blýskavý plamenný meč, aby strážili cestu k stromu života.  

Adam poznal svoju ženu Evu, ona počala, porodila Kaina a povedala: Dostala som muža od Hospodina.   2  Porodila aj jeho brata Ábela. Ábel sa stal pastierom oviec, ale Kain obrábal pôdu.   3  Po istom čase priniesol Kain obetu Hospodinovi z poľných plodín.   4  Ábel obetoval prvorodené zo svojho stáda s tukom. Hospodin priaznivo zhliadol na Ábela a na jeho obetu,   5  ale na Kaina a na jeho obetu tak nepohliadol. Kain sa veľmi nahneval a tvár sa mu zamračila.   6  Hospodin povedal Kainovi: Prečo sa hneváš? Prečo sa ti tvár tak zamračila?   7  Či neprijmem aj teba, ak budeš robiť dobre? No ak nerobíš dobre, pri dverách číha na teba hriech a jeho žiadostivosť, ale ty ju máš ovládať.   8  Kain povedal svojmu bratovi Ábelovi: Vyjdime von! Keď boli na poli, Kain napadol svojho brata Ábela a zabil ho.   9  Tu sa Hospodin spýtal Kaina: Kde je tvoj brat Ábel? On odvetil: Neviem. Som azda strážcom svojho brata?   10  Opäť sa ho spýtal: Čo si to urobil? Hlas krvi tvojho brata kričí ku mne zo zeme.   11  Teraz budeš kliatbou vyhnaný z pôdy, ktorá otvorila ústa, aby z tvojej ruky vypila krv tvojho brata.   12  Keď budeš obrábať pôdu, už ti nevydá svoju silu. Budeš sa nepokojne potulovať po zemi.   13  Kain povedal Hospodinovi: Môj trest je väčší, než vládzem zniesť.   14  Ty ma dnes vyháňaš z pôdy a budem sa skrývať pred tebou. Budem sa nepokojne potulovať po zemi; ktokoľvek ma stretne, zabije ma.   15  Hospodin mu však povedal: Nie, to sa nestane, lebo ktokoľvek by zabil Kaina, toho postihne sedemnásobná pomsta. Hospodin poznačil Kaina, aby ho nikto, kto ho stretne, nezabil.   16  Kain sa vzdialil od Hospodina a býval v kraji Nód, na východ od Edenu.  
Kainovo potomstvo
17  Kain poznal svoju ženu, ktorá počala a porodila Henocha . Postavil mesto a dal mu meno svojho syna Henocha.   18  Henochovi sa narodil syn Irád; Irád splodil Mechújaela, Mechújael Metúšaela a Metúšael Lemecha.   19  Lemech si vzal dve ženy. Jedna sa volala Ada a druhá Cilla.   20  Ada porodila Jabála, ktorý sa stal praotcom tých, čo bývajú v stanoch pri stádach.   21  Jeho brat sa volal Jubál; on sa stal praotcom všetkých, čo hrajú na citare a flaute.   22  Aj Cilla porodila, a to Túbal-Kajina. Bol kováč a zhotovoval rozličné výrobky z bronzu a zo železa. Túbal-Kajinova sestra bola Naama.   23  Raz povedal Lemech svojim ženám: Ada a Cilla, počujte môj hlas, Lemechove ženy, načúvajte mojej reči! Zabil som muža, ktorý ma poranil, mládenca, ktorý ma udrel.   24  Ak je pomsta za Kaina sedemnásobná, za Lemecha je sedemdesiatsedemnásobná.   25  Adam opäť poznal svoju ženu. Porodila syna a dala mu meno Šét, lebo povedala: Boh mi dal iného potomka namiesto Ábela, ktorého zabil Kain.   26  Aj Šétovi sa narodil syn a dal mu meno Enóš. Vtedy sa začalo vzývať meno Hospodina.

Toto je rodokmeň Adama. Keď Boh stvoril človeka, utvoril ho na Božiu podobu.   2  Ako muža a ženu ich stvoril, požehnal ich a dal im meno človek, keď ich stvoril.   3  Keď mal Adam stotridsať rokov, splodil syna na svoj obraz a podobu a dal mu meno Šét.   4  Po Šétovom narodení žil Adam osemsto rokov a narodili sa mu synovia a dcéry.   5  Celý vek Adamovho života bol deväťstotridsať rokov, potom zomrel.   6  Keď mal Šét stopäť rokov, narodil sa mu Enóš.   7  Po Enóšovom narodení žil Šét osemstosedem rokov a narodili sa mu synovia a dcéry.   8  Celý vek Šétovho života bol deväťstodvanásť rokov, potom zomrel.   9  Keď mal Enóš deväťdesiat rokov, narodil sa mu Kenán.   10  Po Kenánovom narodení žil Enóš osemstopätnásť rokov a narodili sa mu synovia a dcéry.   11  Celý vek Enóšovho života bol deväťstopäť rokov, potom zomrel.   12  Keď mal Kenán sedemdesiat rokov, narodil sa mu Mahalalel.   13  Po Mahalalelovom narodení žil Kenán osemstoštyridsať rokov a narodili sa mu synovia a dcéry.   14  Celý vek Kenánovho života bol deväťstodesať rokov, potom zomrel.   15  Keď mal Mahalalel šesťdesiatpäť rokov, narodil sa mu Jered.   16  Po Jeredovom narodení žil Mahalalel osemstotridsať rokov a narodili sa mu synovia a dcéry.   17  Celý vek Mahalalelovho života bol osemstodeväťdesiatpäť rokov, potom zomrel.   18  Keď mal Jered stošesťdesiatdva rokov, narodil sa mu Henoch.   19  Po Henochovom narodení žil Jered osemsto rokov a narodili sa mu synovia a dcéry.   20  Celý vek Jeredovho života bol deväťstošesťdesiatdva rokov, potom zomrel.   21  Keď mal Henoch šesťdesiatpäť rokov, narodil sa mu Matuzalem .   22  Po Matuzalemovom narodení žil Henoch tristo rokov, chodil s Bohom a narodili sa mu synovia a dcéry.   23  Celý vek Henochovho života bol tristošesťdesiatpäť rokov.   24  Henoch chodil s Bohom a nebolo ho, lebo ho Boh vzal.   25  Keď mal Matuzalem stoosemdesiatsedem rokov, narodil sa mu Lemech.   26  Po Lemechovom narodení žil Matuzalem sedemstoosemdesiatdva rokov a narodili sa mu synovia a dcéry.   27  Celý vek Matuzalemovho života bol deväťstošesťdesiatdeväť rokov, potom zomrel.   28  Keď mal Lemech stoosemdesiatdva rokov, narodil sa mu syn,   29  ktorému dal meno Noach a povedal: Tento nás poteší pri našej práci a námahe našich rúk s pôdou, ktorú Hospodin preklial.   30  Po Noachovom narodení žil Lemech päťstodeväťdesiatpäť rokov a narodili sa mu synovia a dcéry.   31  Celý vek Lemechovho života bol sedemstosedemdesiatsedem rokov, potom zomrel.   32  Keď mal Noach päťsto rokov, narodil sa mu Šém, Chám a Jefet.  
Keď sa ľudia začali rozmnožovať na zemi a rodili sa im dcéry,   2  Boží synovia videli, že ľudské dcéry sú krásne, vzali si z nich za manželky tie, ktoré si vybrali.   3  Hospodin povedal: Môj duch nezostane večne v človekovi, lebo je telo; jeho vek bude stodvadsať rokov.   4  V tom čase i neskôr, keď sa Boží synovia stýkali s ľudskými dcérami a tie im rodili, vznikali na zemi obri, tí slávni muži dávnych čias. 

Predpoveď o potope
5  Hospodin videl, že ľudská zloba na zemi je veľká a všetko zmýšľanie ľudského srdca je ustavične naklonené len k zlu.   6  Hospodin oľutoval, že utvoril človeka na zemi a cítil v srdci bolesť.   7  Hospodin povedal: Človeka, ktorého som stvoril, vyhubím z povrchu zeme; počnúc človekom až po dobytok, plazy a nebeské vtáctvo, lebo ľutujem, že som ich utvoril.   8  Ale Noach našiel u Hospodina milosť.   9  Toto je Noachov príbeh: Noach bol spravodlivý a bezúhonný muž medzi svojimi vrstovníkmi. Noach chodil s Bohom.   10  Narodili sa mu traja synovia: Šém, Chám a Jefet.   11  Zem však bola skazená pred Bohom a plná násilia.   12  Boh videl, že zem je skazená, pretože celé ľudstvo na zemi si počínalo skazene.   13  Boh povedal Noachovi: Rozhodol som sa skoncovať so všetkým tvorstvom, lebo zem je plná násilia. Zničím ich aj so zemou.   14  Urob si koráb z góferového dreva; v korábe urob priehrady a vymaž ho zvnútra i zvonka smolou.   15  Urobíš ho takto: dĺžka korábu bude tristo lakťov, šírka päťdesiat lakťov a jeho výška tridsať lakťov.   16  Koráb dokonči tak, že pri vrchu urobíš svetlík na jeden lakeť. Do bočnej steny korábu osaď dvere; urob v ňom spodné, stredné a vrchné podlažie.   17  Ja privediem vody potopy na zem, aby som spod neba vyhubil každého tvora, v ktorom je dych života. Všetko, čo je na zemi, zahynie.   18  S tebou uzavriem zmluvu; do korábu vojdeš ty, tvoji synovia, tvoja žena a tvoje nevesty.   19  Zo všetkých druhov živočíchov vezmeš do korábu po páre, aby s tebou zostali nažive; bude to samec a samica.   20  Vojdú ta s tebou po páre z vtáctva, dobytka i zo všetkých zemských plazov podľa svojich druhov, aby zostali nažive.   21  Ty si vezmi z každej potravy, čo sa môže jesť a zhromaždi ju k sebe; tebe aj im to bude za pokrm.   22  Noach urobil všetko tak, ako mu Boh prikázal.  

Potom Hospodin povedal Noachovi: Vojdi do korábu s celou svojou rodinou, lebo som videl, že si spravodlivý predo mnou v tomto pokolení.   2  Zo všetkých čistých zvierat vezmi so sebou sedem párov, samca a samicu; z nečistých zvierat po páre, samca a samicu.   3  Aj z nebeského vtáctva vezmeš po sedem párov, samca a samicu, aby sa zachovalo potomstvo na celej zemi,   4  lebo ešte sedem dní a potom spustím na zem dážď trvajúci štyridsať dní a štyridsať nocí a vyhubím z povrchu zeme každú bytosť, ktorú som utvoril.   5  Noach urobil všetko, čo mu rozkázal Hospodin.   6  Noach mal šesťsto rokov, keď voda potopy zaplavila zem.   7  Noach vošiel do korábu a s ním aj jeho synovia, jeho žena a jeho nevesty pred vodami potopy.   8  Z čistých i z nečistých zvierat, z vtáctva a zo všetkého, čo sa hýbe na zemi,   9  vošlo po dvoch k Noachovi do korábu, samec a samica, ako mu prikázal Boh.  
Potopa
10  Keď prešlo sedem dní, valila sa voda potopy na zem.   11  V šesťstom roku Noachovho života, v druhom mesiaci, sedemnásteho dňa toho mesiaca, vyrazili všetky pramene obrovskej prahlbiny, roztvorili sa nebeské uzávery   12  a pršalo na zem štyridsať dní a štyridsať nocí.   13  V ten istý deň vošiel do korábu Noach a s ním jeho synovia Šém, Chám a Jefet, jeho žena a jeho tri nevesty.   14  Oni a všetky zvieratá, všetok dobytok, všetky plazy, čo sa hýbu na zemi, všetko vtáctvo, všetky operence a okrídlence podľa svojich druhov   15  vošli k Noachovi do korábu po páre zo všetkých tvorov, v ktorých je dych života.   16  Zo všetkých tvorov vošiel samec a samica tak, ako mu Boh prikázal. Hospodin za ním zavrel koráb.   17  Na zemi nastala štyridsaťdňová potopa. Voda stúpala, dvihla koráb a ten sa vzniesol zo zeme.   18  Voda veľmi stúpala a zaplavovala všetko na povrchu zeme, no koráb sa vznášal na vode.   19  Voda tak veľmi stúpala nad pevninou, že zatopila všetky vysoké vrchy pod šírym nebom.   20  O pätnásť lakťov prevyšovala voda vrchy, ktoré pokryla.   21  Zahynuli všetky tvory, ktoré sa pohybovali po zemi, vtáctvo, dobytok, divá zver, plazy, ktoré sa hýbali po zemi, i všetci ľudia.   22  Z toho, čo bolo na suchej zemi, zahynulo všetko, čo malo v nozdrách dych života.   23  Boh zahubil všetky bytosti, čo boli na povrchu zeme: ľudí, dobytok, plazy a nebeské vtáctvo. Všetko bolo vyhubené zo zeme, ostal iba Noach a to, čo bolo s ním v korábe.   24  Voda ovládala zem stopäťdesiat dní.  

Boh si spomenul na Noacha, na všetku divú zver a všetok dobytok, ktorý bol s ním v korábe; Boh zoslal na zem vietor a voda opadávala.   2  Zatvorili sa aj žriedla prahlbiny a nebeské uzávery; zastavil sa aj dážď z neba.   3  Voda, čo pritekala a odtekala, strácala sa zo zeme a po stopäťdesiatich dňoch jej ubúdalo.   4  V siedmom mesiaci na sedemnásty deň tohto mesiaca zastal koráb na pohorí Araratu.   5  Voda ustupovala a opadávala až do desiateho mesiaca. Prvého dňa desiateho mesiaca sa objavili končiare vrchov.   6  Keď uplynulo štyridsať dní, Noach otvoril na korábe okno, ktoré urobil,   7  a vypustil krkavca; ten odlietal a prilietal, kým voda na zemi nevyschla.   8  Vypustil aj holubicu, aby zistil, či vody z povrchu zeme už ubudlo.   9  No keď nenašla miesto, kde by jej noha spočinula, vrátila sa k nemu do korábu. Na celej zemi bola ešte voda. Vystrel ruku, chytil holubicu a vzal ju do korábu.   10  Počkal ešte ďalších sedem dní a znova vypustil z korábu holubicu.   11  Podvečer sa k nemu vrátila a v zobáku priniesla čerstvý olivový lístok. Noach spoznal, že voda zo zeme ustúpila.   12  Čakal ešte ďalších sedem dní a vypustil holubicu, no tá sa k nemu už nevrátila.   13  V šesťstoprvom roku v prvom mesiaci na prvý deň mesiaca voda na zemi vyschla. Noach otvoril strechu korábu, pozrel sa von a videl, že povrch zeme je už suchý.   14  V druhom mesiaci na dvadsiaty siedmy deň mesiaca zem bola suchá.   15  Boh prehovoril k Noachovi:   16  Vyjdi z korábu so svojou ženou, so svojimi synmi a so svojimi nevestami.   17  Vyveď všetky druhy živočíchov, ktoré sú s tebou: vtáctvo, dobytok a všetky plazy, čo sa hmýria na zemi, aby sa pohybovali po zemi, plodili sa a množili sa na zemi.   18  Vyšiel teda Noach, s ním jeho synovia, jeho žena, jeho nevesty,   19  všetky zvieratá, všetky plazy, všetky vtáky, všetko, čo sa hýbe na zemi, podľa svojich rodov, to všetko vyšlo z korábu.   20  Potom Noach postavil oltár Hospodinovi, vzal zo všetkého čistého dobytka i z čistých vtákov a priniesol spaľované obety na oltár.   21  Hospodin pocítil príjemnú vôňu a povedal si: Už nikdy pre človeka neprekľajem zem, lebo zmýšľanie ľudského srdca je od mladosti náklonné na zlé. Preto už nikdy nevyhubím všetky živé bytosti, ako som to urobil.   22  Kým bude trvať zem, sejba ani žatva, chlad ani horúčava, leto ani zima, deň ani noc neprestanú. 

Boh požehnal Noacha i jeho synov a povedal im: Ploďte sa, množte sa a naplňte zem!   2  Strach a hrôza z vás padne na všetky pozemské zvieratá, na všetko nebeské vtáctvo i na všetko, čo sa hýbe na zemi. Všetky morské ryby sú dané do vašej moci.   3  Všetko, čo sa hýbe a žije, budete mať za pokrm, všetko vám dávam, ako predtým zelené byliny.   4  Len mäso s dušou, teda s jeho krvou, jesť nebudete,   5  lebo za vašu krv budem brať na zodpovednosť každé zviera, za život človeka budem brať na zodpovednosť človeka, jeho brata.   6  Ak niekto preleje krv človeka, nech jeho krv preleje človek, lebo Boh utvoril človeka na Boží obraz.   7  Vy sa však ploďte a množte, rozmáhajte sa na zemi a množte sa na nej.   8  Boh povedal Noachovi a jeho synom, čo boli s ním:   9  Uzatváram svoju zmluvu s vami i s vaším potomstvom   10  a so všetkými živými bytosťami, čo sú s vami, s vtáctvom, s dobytkom a so všetkou divou zverou, čo je s vami, so všetkým, čo vyšlo z korábu, so všetkou zverou zeme.   11  Uzatváram s vami svoju zmluvu, že voda potopy už nezničí nijakého živého tvora a nebude už potopy, ktorá by zničila zem.   12  Boh povedal: Toto je znamením zmluvy, ktorú uzatváram medzi mnou a vami a všetkými živými tvormi, čo sú s vami, pre všetky budúce pokolenia:   13  Svoju dúhu som položil na oblak, aby bola znamením zmluvy medzi mnou a zemou.   14  Kedykoľvek nahromadím mračná nad zemou a na oblaku sa ukáže dúha,   15  rozpomeniem sa na svoju zmluvu medzi mnou a vami a všetkými živými tvormi; voda už nebude potopou na zničenie všetkých živých tvorov.   16  Keď sa na oblaku ukáže dúha, pozriem na ňu a rozpomeniem sa na večnú zmluvu medzi Bohom a každým živým tvorom na zemi.   17  Boh povedal Noachovi: Toto je znamenie zmluvy, ktorú som ustanovil medzi mnou a každým živým tvorom na zemi.  
Noachova kliatba a požehnania
18  Noachovi synovia, ktorí vyšli z korábu, boli: Šém, Chám a Jefet. Chám bol otcom Kanaána.   19  Títo traja boli Noachovi synovia a z nich sa rozšírilo ľudstvo po celej zemi.   20  Noach bol prvý roľník, ktorý vysadil vinicu.   21  Raz sa napil vína, opil sa a obnažený si ľahol vo svojom stane.   22  Chám, Kanaánov otec, však videl svojho otca obnaženého a povedal to vonku svojim dvom bratom.   23  Šém a Jefet vzali plášť, obaja si ho položili na plecia, šli chrbtom, a tak zakryli nahotu svojho otca. Tvár mali odvrátenú, aby nevideli svojho otca obnaženého.   24  Keď sa Noach prebral z opojenia a dozvedel sa, čo mu urobil jeho najmladší syn,   25  povedal: Buď prekliaty Kanaán, otrokom otrokov buď svojim bratom!   26  Dodal: Nech je zvelebený Hospodin, Boh Šémov! Nech mu je Kanaán otrokom!   27  Kiež Boh dá, aby sa Jefet rozšíril a býval v Šémových stanoch! Kiež mu je Kanaán otrokom!   28  Noach žil po potope ešte tristopäťdesiat rokov.   29  Celý vek Noachovho života bol deväťstopäťdesiat rokov, potom zomrel. 

Toto je rodokmeň Noachových synov, Šéma, Cháma a Jefeta. Po potope sa im narodili synovia.   2  Jefetovi synovia sú: Gomer, Magóg, Madaj, Javán, Tubal, Mešech a Tirás.   3  Gomerovi synovia sú: Aškenaz, Rifat a Togarma.   4  Javánovi synovia sú: Eliša, Taršíš, Kittím a Rodaním.   5  Z nich sa rozvetvili ostrovné národy vo svojich krajinách, každý podľa svojho jazyka, podľa svojich rodov vo svojich národoch.   6  Chámovi synovia sú: Kúš, Micrajim, Pút a Kanaán.   7  Kúšovi synovia sú: Sába, Chavila, Sabta, Raema a Sabtecha. Raemovi synovia sú: Šeba a Dedán.   8  Kúšovi sa narodil Nimród. Stal sa prvým hrdinom na zemi.   9  Bol udatným lovcom pred Hospodinom. Preto vzniklo úslovie: Udatný lovec pred Hospodinom ako Nimród.   10  Jeho kráľovstvo bolo od počiatku Bábel, Erech, Akkad a Kalne v krajine Šinár.   11  Z tejto krajiny vytiahol do Aššúru a vystaval Ninive, Rechobót-Ír, Kelach,   12  ako aj Resen medzi mestami Ninive a Kelach. To je to veľké mesto.   13  Micrajim splodil: Lúdov, Anámov, Lehábov, Naftuchov,   14  Patrusanov, Kasluchov, z ktorých pochádzajú Filištínci a Kaftóri.   15  Kanaán splodil Sidona, svojho prvorodeného, a Chéta,   16  ďalej Jebúsejov, Amorejčanov, Girgašejov,   17  Chivvijov, Arkijov, Sínejov,   18  Arvádov, Cemarov a Chamátov. Potom sa rozšírili rody Kanaánčanov.   19  Územie Kanaánčanov siahalo od Sidonu ku Geráru až po Gazu a smerom k Sodome, Gomore, Adme a Cebojímu až po Lešu.   20  To sú Chámovi synovia podľa rodov, jazykov, krajín a národov.   21  Aj Šémovi, praotcovi všetkých Eberových synov, Jefetovmu staršiemu bratovi, sa narodili synovia.   22  Šémovi synovia sú: Elám, Aššúr, Arpachšad, Lúd a Aram.   23  Aramovi synovia sú: Úc, Chúl, Geter a Maš.   24  Arpachšadovi sa narodil Šelach. Šelachovi sa narodil Eber.   25  Eberovi sa narodili dvaja synovia: jeden sa volal Peleg, lebo za jeho čias bola rozdelená zem, a jeho brat sa volal Joktán.   26  Joktánovi sa narodili: Almodád, Šelef, Chacarmávet, Jarach,   27  Hadorám, Uzál, Dikla,   28  Obál, Abimael, Šeba,   29  Ofír, Chavila a Jobáb. Títo všetci sú Joktánovi synovia.   30  Ich sídla siahali od Méše až po Sefar k východnému pohoriu.   31  Toto sú Šémovi synovia podľa ich rodov, jazykov a národov, bývajúci vo svojich krajinách.   32  Toto sú rody Noachových synov podľa rodokmeňov a národov. Po potope sa z nich rozvetvili národy na zemi. 

Na celej zemi bola jednotná reč a jednotné slová.   2  Keď sa ľudia pohli od východu, našli rovinu v krajine Šinár a usadili sa tam.   3  Povedali si medzi sebou: Poďme, narobme si tehál a vypáľme ich. Tehly používali namiesto kameňa a asfalt namiesto malty.   4  Potom povedali: Poďme, vybudujme si mesto a vežu, ktorá svojím vrcholom bude siahať do neba. Tak sa preslávime a nerozptýlime sa po celej zemi.   5  Hospodin však zostúpil, aby sa pozrel na mesto a vežu, ktorú stavali ľudia.   6  Hospodin povedal: Sú jeden národ a všetci hovoria jednou rečou. Toto je iba začiatok ich výčinov; teraz im už nič nezabráni uskutočniť všetko, čo si zaumienia.   7  Poďme, zostúpme a zmäťme im reč, aby sa medzi sebou nedorozumeli.   8  Tak ich Hospodin odtiaľ rozptýlil po celej zemi a prestali stavať mesto.   9  Preto dostalo meno Bábel , lebo tam zmiatol Hospodin reč celej zeme. Hospodin ich odtiaľ rozptýlil po celej zemi.  
Šémov rodokmeň
10  Toto je Šémov rodokmeň: Dva roky po potope, keď mal Šém sto rokov, narodil sa mu Arpachšad.   11  Po Arpachšadovom narodení žil Šém päťsto rokov a narodili sa mu synovia a dcéry.   12  Keď mal Arpachšad tridsaťpäť rokov, narodil sa mu Šelach.   13  Po Šelachovom narodení žil Arpachšad štyristotri rokov a narodili sa mu synovia a dcéry.   14  Keď mal Šelach tridsať rokov, narodil sa mu Eber.   15  Po Eberovom narodení žil Šelach štyristotri rokov a narodili sa mu synovia a dcéry.   16  Keď mal Eber tridsaťštyri rokov, narodil sa mu Peleg.   17  Po Pelegovom narodení žil Eber štyristotridsať rokov a narodili sa mu synovia a dcéry.   18  Keď mal Peleg tridsať rokov, narodil sa mu Reu.   19  Po Reuovom narodení žil Peleg dvestodeväť rokov a narodili sa mu synovia a dcéry.   20  Keď mal Reu tridsaťdva rokov, narodil sa mu Serúg.   21  Po Serúgovom narodení žil Reu dvestosedem rokov a narodili sa mu synovia a dcéry.   22  Keď mal Serúg tridsať rokov, narodil sa mu Nachór.   23  Po Nachórovom narodení žil Serúg dvesto rokov a narodili sa mu synovia a dcéry.   24  Keď mal Nachór dvadsaťdeväť rokov, narodil sa mu Terach.   25  Po Terachovom narodení žil Nachór stodevätnásť rokov a narodili sa mu synovia a dcéry.   26  Keď mal Terach sedemdesiat rokov, narodil sa mu Abrám, Nachór a Harán.  

Hospodin povedal Abrámovi: Odíď zo svojej krajiny, od svojho príbuzenstva a z domu svojho otca do krajiny, ktorú ti ukážem.   2  Urobím z teba veľký národ, požehnám ťa, zvelebím tvoje meno. Buď požehnaním!   3  Požehnám tých, čo teba žehnajú a tých, čo tebe zlorečia, prekľajem. V tebe budú požehnané všetky pokolenia zeme.   4  Vtedy Abrám odišiel, ako mu prikázal Hospodin. Šiel s ním aj Lót. Abrám mal sedemdesiatpäť rokov, keď odišiel z Charánu.   5  Abrám vzal svoju ženu Saraj, svojho synovca Lóta, všetok majetok, čo nadobudli, i služobníctvo, ktoré získali v Charáne. Pohli sa a šli do Kanaánu. Keď prišli do Kanaánu,   6  Abrám prešiel krajinou až k posvätnému miestu v Sícheme, k Moreho dubu. Vtedy bývali v krajine Kanaánčania.   7  Abrámovi sa zjavil Hospodin a povedal mu: Túto krajinu dám tvojmu potomstvu. Potom tam postavil oltár Hospodinovi, ktorý sa mu zjavil.   8  Odtiaľ odišiel do pohoria na východ od Bételu a tam si rozložil stan. Na západ od neho bol Bétel, na východ Aj. Tam postavil Hospodinovi oltár a vzýval Hospodinovo meno.   9  Potom Abrám pokračoval v ceste k Negevu.  
Abrám v Egypte
10  Keď v krajine nastal hlad, Abrám odišiel do Egypta, aby tam začas pobudol, lebo v krajine sa veľmi rozšíril hlad.   11  Keď sa chystali vojsť do Egypta, povedal svojej žene Saraj: Pozri sa, viem, že si žena krásneho vzhľadu.   12  Keď ťa uvidia Egypťania, povedia si: Toto je jeho žena. Mňa zabijú a teba nechajú nažive.   13  Povedz teda, že si moja sestra, aby sa mi pre teba vodilo dobre a zostal som tvojou zásluhou nažive.   14  Keď Abrám prišiel do Egypta, Egypťania videli, že je to žena veľmi krásna.   15  Uvideli ju aj faraónovi dvorania, vychválili ju pred faraónom a odviedli ju do jeho paláca.   16  Ten pre ňu s Abrámom dobre zaobchádzal, takže mal ovce, dobytok, osly, sluhov, slúžky, oslice a ťavy.   17  Hospodin však postihol faraóna i jeho dom ťažkými údermi pre Saraj, Abrámovu ženu.   18  Faraón zavolal Abráma a povedal mu: Čo si mi to urobil? Prečo si mi nepovedal, že je to tvoja žena?   19  Prečo si povedal, že je to tvoja sestra? Ja som si ju preto vzal za ženu. Tu teda máš svoju ženu, ber si ju a choď!   20  Faraón ho potom zveril mužom, aby ho poslali preč aj s jeho ženou i so všetkým, čo mal.  

Odišiel teda Abrám z Egypta so svojou ženou i so všetkým, čo mal, do Negevu. Bol s ním aj Lót.   2  Abrám bol veľmi bohatý, mal stáda, striebro a zlato.   3  Potom Abrám pokračoval v ceste z miesta na miesto od Negevu až k Bételu, až na miesto medzi Bételom a Ajom, kde mal predtým svoj stan,   4  kde predtým postavil oltár a vzýval meno Hospodina.   5  Aj Lót, ktorý žil s Abrámom, mal ovce, dobytok a stany.   6  Krajina však nestačila na to, aby mohli bývať spolu; majetku mali toľko, že už nemohli zostať pri sebe.   7  Medzi pastiermi Abrámových stád a pastiermi Lótových stád vznikol spor. V tom čase bývali v krajine Kanaánčania a Perizzejci.   8  Preto Abrám povedal Lótovi: Nech nie je rozbroj medzi nami, medzi mojimi pastiermi a tvojimi pastiermi, veď sme bratia.   9  Či nie je pred tebou celá krajina? Preto ťa prosím, oddeľ sa odo mňa! Ak pôjdeš naľavo, ja pôjdem napravo; ak si vyberieš pravú stranu, ja sa poberiem na ľavú.   10  Lót sa rozhliadol a videl, že celé okolie Jordánu až po Coar je zavlažované ako Hospodinova záhrada a ako Egypt. To bolo predtým, ako Hospodin zničil Sodomu a Gomoru.   11  Preto si Lót vybral celé okolie Jordánu a odišiel na východ. Takto sa oddelili jeden od druhého.   12  Abrám býval v krajine Kanaán, Lót sa zdržiaval v mestách Okolia a prenášal svoje stany až po Sodomu.   13  Sodomčania boli zlí a veľmi hrešili proti Hospodinovi.   14  Keď sa Lót od neho oddelil, Hospodin povedal Abrámovi: Rozhliadni sa z miesta, na ktorom si teraz, pozri na sever i na juh, na východ i na západ.   15  Celú krajinu, ktorú vidíš, dám tebe a tvojmu potomstvu naveky.   16  Rozmnožím tvoje potomstvo a bude ho ako prachu zeme. Ak niekto bude môcť spočítať prach zeme, potom spočíta aj tvoje potomstvo.   17  Vstaň a prejdi krajinu po dĺžke a šírke, lebo ti ju dávam!   18  Abrám vzal svoj stan a odišiel bývať k Mamreho dubom, ktoré sú v Hebrone, a postavil tam oltár Hospodinovi. 

Abrámovo víťazstvo
1  V tom čase šinársky kráľ Amrafel, ellasársky kráľ Arjóch, elámsky kráľ Kedorlaómer a kráľ Gojímu Tideál   2  šli bojovať proti Berovi, sodomskému kráľovi, Biršovi, gomorskému kráľovi, Šinábovi, ademskému kráľovi, Šeméberovi, cebojímskemu kráľovi a kráľovi z Bely, čo je Coar.   3  Títo všetci sa ako spojenci zhromaždili v údolí Siddím, kde je teraz Soľné more.   4  Dvanásť rokov boli poddaní Kedorlaómerovi a v trinástom roku sa proti nemu vzbúrili.   5  V štrnástom roku šiel bojovať Kedorlaómer a spojeneckí králi a porazili Refajov v Aštarót-Karnajime a Zúzov v Háme, Emov na kirjatajimskej rovine   6  a Chorijcov na seírskom pohorí až k Él-Paránu, na okraji púšte.   7  Potom sa obrátili a došli k Én-Mišpátu, teda do Kadéša, a na poli Amalékov a Amorejčanov pobili všetko, čo bývalo v Chacecón-Tamáre.   8  Nato vytiahli sodomský kráľ, gomorský kráľ, ademský kráľ, cebojímsky kráľ a belský, teda coarský kráľ, a zoradili sa do boja proti nim v údolí Siddím,   9  totiž proti elámskemu kráľovi Kedorlaómerovi, kráľovi Gojímu Tideálovi, šinárskemu kráľovi Amrafelovi a ellasárskemu kráľovi Arjóchovi; štyria králi proti piatim.   10  V údolí Siddím bolo však mnoho asfaltových studní. Keď sodomský kráľ a gomorský kráľ utekali, spadli do nich. Ostatní ušli na pohorie.   11  Víťazi odvliekli zo Sodomy a Gomory všetok majetok, všetky potraviny a odtiahli.   12  Vzali aj Abrámovho synovca Lóta s jeho majetkom, lebo býval v Sodome, a odtiahli.   13  Jeden z tých, čo utiekli, prišiel a oznámil to Hebrejovi Abrámovi, ktorý býval pri duboch Amorejčana Mamreho, Eškólovho a Anérovho brata. Týchto spájala s Abrámom zmluva o priateľstve.   14  Keď sa Abrám dopočul, že jeho synovca odviedli do zajatia, zvolal svojich tristoosemnástich vycvičených mužov, narodených v jeho dome, a prenasledoval útočníkov až po Dán.   15  V noci rozostavil proti nim svojich služobníkov, porážal ich a prenasledoval až po Chobu, ktorá leží na sever od Damasku.   16  Priniesol späť všetok majetok, priviedol aj svojho synovca Lóta s jeho majetkom, ako aj ženy a ostatný ľud.  
Abrám a Melchisedek
17  Keď sa po víťazstve nad Kedorlaómerom a kráľmi, ktorí boli s ním, vracal, sodomský kráľ mu vyšiel v ústrety do údolia Šave, teda do Kráľovho údolia.   18  Šalémsky kráľ Melchisedek priniesol chlieb a víno. Bol totiž kňazom Najvyššieho Boha.   19  Požehnal ho a povedal: Nech Abráma požehná Najvyšší Boh, Tvorca neba i zeme.   20  Nech je zvelebený Najvyšší Boh, ktorý ti vydal do rúk tvojich nepriateľov. Vtedy mu Abrám dal desiatok zo všetkého.   21  Sodomský kráľ povedal Abrámovi: Daj mi ľudí, majetok si nechaj!   22  Abrám však sodomskému kráľovi odpovedal: Prísažne dvíham ruku k Hospodinovi, Najvyššiemu Bohu, Tvorcovi neba a zeme,   23  že nevezmem ani len nitku, ani remienok z obuvi, vôbec nič z čohokoľvek, čo je tvoje, aby si nepovedal: Obohatil som Abráma.   24  Nechcem nič, iba to, čo zjedlo služobníctvo, a podiel pre mužov Anéra, Eškóla a Mamreho, ktorí šli so mnou. Oni nech dostanú svoj podiel.  

Hospodinova zmluva s Abrámom
1  Po týchto udalostiach zaznelo Abrámovi vo videní Hospodinovo slovo: Neboj sa, Abrám, ja som tvoj štít, tvoja hojná odmena.   2  Abrám povedal: Pán, Hospodin, čože mi dáš?! Veď odchádzam bezdetný a dedičom môjho domu bude damaský Eliezer.   3  Abrám ešte dodal: Veď si mi nedal potomka a môj sluha narodený v mojom dome má byť mojím dedičom?   4  Hospodin mu však povedal: On nebude tvojím dedičom. Tvojím dedičom bude ten, čo vyjde z teba.   5  Vyviedol ho von a povedal mu: Len sa pozri na nebo a spočítaj hviezdy, ak ich môžeš spočítať, a dodal: Toľko bude tvojho potomstva.   6  Abrám uveril Hospodinovi a on mu to počítal za spravodlivosť.   7  Potom mu povedal: Ja som Hospodin, ktorý som ťa vyviedol z chaldejského Úru, aby som ti dal do vlastníctva túto krajinu.   8  On sa opýtal: Pán, Hospodin, podľa čoho poznám, že ju budem vlastniť?   9  On mu odpovedal: Prines mi trojročnú jalovicu, trojročnú kozu, trojročného barana, hrdličku a holúbka.   10  Keď to všetko priniesol, rozpolil to a jednu polovicu položil naproti druhej, ale vtáky nerozpolil.   11  Dravé vtáky zlietali na mŕtve telá a Abrám ich odháňal.   12  Keď zapadlo slnko, Abrám tvrdo zaspal, zovrela ho tieseň hrozivej temnoty.   13  Hospodin povedal Abrámovi: Dobre si uvedom, že tvoji potomkovia budú prišelcami v cudzej krajine, zotročia ich a štyristo rokov budú s nimi zle zaobchádzať.   14  No ja budem súdiť aj národ, ktorému budú otročiť. Potom vyjdú s veľkým majetkom.   15  Ty však odídeš v pokoji k svojim predkom a pochovajú ťa v úctyhodnej starobe.   16  Vo štvrtom pokolení sa sem však vrátia, lebo doteraz nie sú dovŕšené viny Amorejčanov.   17  Keď zapadlo slnko a nastala hustá tma, objavila sa dymiaca pec a ohnivá pochodeň, ktorá prechádzala medzi rozpolenými čiastkami.   18  V ten deň uzavrel Hospodin zmluvu s Abrámom a povedal: Tvojmu potomstvu dám túto krajinu od Egyptského potoka až po Veľkú rieku, rieku Eufrat,   19  územie Kénitov, Kenizzejcov, Kadmončanov,   20  Chetitov, Perizzejcov a Refajov,   21  Amorejčanov, Kanaánčanov, Girgašejov a Jebúsejov.  